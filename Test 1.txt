प्रार्थना

ॐ आप्यायन्तु ममाग्ङानि वाक्‍ प्राणश्वक्षुः श्रोत्रमथोबलमिन्द्रियाणि च सर्वाणि। सर्वं ब्रह्मौपनिषदं माऽहं ब्रह्म निराकुर्यां मा मा ब्रह्म निराकरोदनिराकरणमस्त्वनिराकरणं मेऽस्तु। तदात्मनि निरते ये उपनिषत्सु धर्मास्ते मयि सन्तु ते मयि सन्तु ।
ॐ शांतिः ।शांतिः। शांतिः।

श्रवण - एक समग्र कर्म

     जीवन की कृपा से अब हम केनोपनिषद्‍ के तीसरे खण्ड का अध्ययन करेंगे। मेरे लिये व्यक्तिशः ये वर्ग पवित्र सम्मेलन है। हम प्राचीन मानवों की दस हजार वर्ष पूर्व की वह बुद्धिमत्ता, विवेकपूर्ण समझ जो हमें सौंपी गयी है, उसे देख रहे हैं। मैं इन अभ्यास वर्गों में आपके लिये उन प्राचीन ऋषियों की शिक्षा तथा निहितार्थ तक पहुँचने हेतु आपके लिये एक शाब्दिक सेतु बनाने की कोशिश कर रही हूँ।

     अत्यंत आदर भाव से मेरे उच्चारण द्वारा, मेरी अभिव्यक्ति द्वारा इन मन्त्रों को स्पर्श किया है, आशा करती हूँ कि आपका श्रवण भी एक समग्र कर्म हो रहा है, जैसे आपकी सहेली के द्वारा उच्चारण, अभिव्यक्ति भी - एक समग्र कर्म है। समग्र कर्म क्या होता है? शब्द सुनने के पश्चात भावनाओं की प्रतिक्रिया का आवेश, श्रवण में बाधा नहीं डालता है तब, समग्र कर्म होता है। जो हम सुन रहे हैं उसके मूल्य निर्धारण को प्रतिपादित करने की जल्दी नहीं होती तब समग्र कर्म है।

     श्रवण एक समग्र कर्म तब होगा जब जो सुना जा रहा है उसमे से सुननेवाला ‘कितना जी सकेगा’ यह बात जानने की जल्दी नहीं होती है। वह भी एक प्रकार का मूल्य निर्धारण ही हो जाएगा। उपनिषद जो सिखाने की कोशिश कर रहे हैं उससे सहमत या असहमत होने की, उसे स्वीकार या अस्वीकार करने की कोई जल्दी नहीं है। आपका श्रवण एक समग्र कर्म होने दीजिये।

     जो भी समझा जा रहा है उसका अर्थ, आपके अस्तित्व के सभी स्तरों में पूरी तरह से रिसने दिया जाय। जब आप अपने अपने देशों को लौट जायेंगे फिर अपनी समझ का अपने रोज के जीवन से परस्पर संबंध देखने के लिये तथा जो समझा है वह अपने जीवन के संदर्भ में कैसे जीया जाए, यह पता लगाने के लिये पर्याप्त समय रहेगा। यह बताना जरूरी था, जरूरी लगा क्योंकि अब जिस खण्ड का हम अध्ययन करेंगे वह सरल दिखाई पडता है क्योंकि वह एक कथा के रूप में है। यह बहुत ही रोचक लगता है फिर भी कहानी का वर्णन केवल प्रतीकात्मक है। कथा का जो साहित्यिक अर्थ है उससे कथा के प्रतीक हम तक कुछ अधिक गहरे अर्थ पहुँचाना चाहते हैं। 

ऊर्जाओं की अन्योन्य क्रिया
	मन्त्र शुरू करने के पहिले वेद तथा उपनिषदों में समाहित, वास्तव की ओर जीवन की ओर देखने के दृष्टिकोण का जो मूलभूत मुद्दा है उसे मैं आपके साथ बाँटना आवश्यक समझती हूँ। वेद, ब्राह्मण, अरण्यक, संहिता, उपनिषद्‍  इ. में समाहित वेदिक विषयवस्तु का मूलभूत मुद्दा है कि ब्रह्माण्ड और उसका सूक्ष्मरूप, ब्रह्माण्ड और व्यक्ति(पिण्ड) इनमें ऊर्जाओं की अन्योन्य क्रिया जारी है। ऊर्जाओं की आपसी अन्योन्यक्रिया के लिये हम ऊर्जा का क्षेत्र हैं। ब्रह्माण्ड तथा सूक्ष्म ब्रह्माण्ड में समायी हुई ऊर्जाएँ अगर सही रूप से इस्तेमाल की गयी, सही याने जीवन का आदि हेतु जो समन्वय है, उसे अभिव्यक्त करने के लिये इस्तेमाल की गयी, तो जिसे आप ‘अच्छा या मंगल’ या ‘मंगलता की शक्तियाँ’ कहते हैं, निष्पन्न होती हैं। हमारे शरीर में तथा आसपास के विश्व में जहाँ हमें रहना पडता है वहाँ जो ऊर्जाएँ उपलब्ध हैं, उनका सही इस्तेमाल, इसके सिवा कोई भी अच्छाई या ‘तत्वतः अच्छा’ ऐसा कुछ भी नहीं है।  

	 जब ऊर्जाओं का दुरुपयोग होता है अथवा अपमानित की जाती है, उनका जब अंतर्निहित समन्वय की अभिव्यक्ति के लिये, प्रतिदान के लिये, पारस्परिकता के लिये उपयोग नहीं होता है, जब उन्हें विकृतकर, घुमाफिराकर उपयोग में लाया जाता है तब वह प्रक्रिया अमंगलता की शक्तियों का निर्माण करती हैं। वेद तथा उपनिषदों के द्वारा दी गई इस महत्वपूर्ण देन की ओर कृपया आप भी मेरे साथ ध्यान दें। वे अमंगल शक्तियों का अथवा असुरों, दानवों का स्वतंत्र अस्तित्व मान्य नहीं करते हैं। अच्छे और बुरे में द्विभाजन नहीं करते हैं। ऊर्जा का फेरफार करना, विकृतता से दुरुपयोग करना, विपरीतसमायोजन तथा ऊर्जा के सही इस्तेमाल के बारे में अज्ञान ही अमंगल शक्तियों का निर्माण करता है।

ऊर्जाएँ  - लाक्षणिक रूप में देवता कहलाती हैं
	मुझे लगता है कि मेरे विद्यार्थियों को, तीसरे अध्याय में प्रतीकों द्वारा दिया हुआ संकेत समझने के लिये, यह स्पष्टीकरण सहायक होगा। इन ऊर्जाओं को लाक्षणिकरूप में देवता कहा जाता है। उदाहरण के तौर पर, अग्नि तत्व को अग्नि देवता कहते हैं। ब्रह्मन्‍, जो कि अस्तित्व की बुनियादी वास्तविकता का आव्यूह है, का वर्णन ‘एक गूढ देवता’ ऐसा किया गया है। अग्नि की ऊर्जा हमें समझने में, देखने में सहायक होती है। अग्नि देवता का, अग्नि तत्व का क्या कार्य है? समझना, जानना, देखना, बोलकर अभिव्यक्त करना, पचनेंद्रियों द्वारा पाचन करवाना। अग्नि की ऊर्जा के तीन तरह के कार्य हैं। इसे अग्नि देवता कहते हैं। एक वायु तत्व है, जो प्राण कहलता है वह हममें तथा हमारे आसपास आकाश का अवकाश है उसमें समाया हुआ है, इसे भी देवता कहते हैं। फिर है इंद्र - मन में समायी हुई ऊर्जा जो हमे विचार करने में, संवेदन करने में, महसूस करने में सहायक होती है। इंद्र हुए मन के देवता। प्राण हुए वायु देवता - वायु तत्व, और अग्नि देवता - अग्नि जो हमें सहायक होती है समझने में, देखने में, बोलकर व्यक्त करने में तथा पाचन में।

	ये ऊर्जाएँ, ऊर्जा के तत्व किस प्रकार से देवता कहलाए जाते हैं इसके मैं आपको कुछ उदाहरण ही दे रही हूँ। जहाँ वेद तथा उपनिषद उद्घोषित किये गये, वहाँ जन्म होने के कारण भारतियों ने वेद तथा उपनिषदों को विरासत में पाया है। लेकिन दुर्भाग्यवश देव, देवी, देवता इन शब्दों के उपयोग के पीछे जो हेतु था उसे शायद वे पकड नहीं पाये। वे उनकी मूर्तियाँ बनाने लगे, मंदिर बनाने लगे। वे शाब्दिक प्रतीकों से संतुष्ट नहीं थे।

	शब्द अपने आप में ही एक प्रतीक है। उसके लिये पत्थर या धातु में एक और प्रतीक बना कर उसके आसपास दीवारों वाला मंदिर बनाने की आपको क्या जरूरत है? लेकिन भारतियों ने ब्रह्मन्‍ के, अग्नि के वायु के, पृथ्वि तत्व के मंदिर बनाये हैं। शब्द का पराभौतिक अर्थ, गूढ अर्थ है। अग्नि यह शब्द एक सांकेतिक, कूट शब्द है। वह अपने आप में एक प्रतीक है, किंतु लोगों को उसका भी स्थूल प्रतीक चाहिये था। शब्द का एक स्पंदनात्मक अस्तित्व है। तो उन्होंने अग्नि के लिये, ब्रह्मन्‍ के लिये, वायु – प्राण के लिये, पृथ्वी के लिये, इंद्र के लिये, मंदिर बनाये और उन्होंने  मूर्तियाँ बनाई, जो निश्चित ही उनके अर्थों के अनुरूप ही थी, उनसे संबंधित ही थी। 

	मंदिरों मे जाने से और मूर्तियों की पूजा करने से वे लोग संतुष्ट हो गये। उन शब्दों का तीक्ष्ण बुद्धि से आगे और भेदन करना - पिछले दो या तीन हजार वर्षों से रुक गया। प्राचीन ज्ञान के एवम्‍ विवेकपूर्ण समझ के उत्तराधिकारी सारे विश्व में फैले हुए हैं। मुझे लगता है कि वे अपनी तीक्ष्ण बुद्धि से आगे भेदन कर, मूर्तियाँ और मंदिर खरे अर्थ को पाने में कैसे विसंगत हैं, कैसे बेमतलब के हैं यह बता पायेंगे। आपको इतनी पार्श्वभूमी देने के बाद अब हम उपनिषद के मन्त्र की शुरुआत करते हैं।
ब्रह्म ह देवेभ्यो विजिग्ये, तस्य ह ब्रह्मणो विजये देवा अमहीयन्त।
त ऐक्षन्तास्माकमेवायं विजयोस्माकमेवायं महिमेति॥३.१॥

     यह प्रथम मन्त्र है। यह सम्पूर्णतया अलंकारिक भाषा है। लेकिन हम पहले शाब्दिक अर्थ - साहित्यिक अर्थ देखेंगे। ‘ब्रह्म ह देवेभ्यो विजिग्ये’  ब्रह्मन्‍ ने, परम सत्य ने विश्व में गतिशील अमंगल ऊर्जाओं के खिलाफ देवताओं की ओर से विजय प्राप्त कर ली। कृपया इसे सही तरह से समझिये - विश्व में, जगत में तथा सूक्ष्म जगत में - यह विश्व शब्द जो है उससे हम बाहर नहीं हैं हम उसके अंदर ही हैं। हम उसमें शामिल हैं, उसमें अंतर्विष्ट हैं। ‘ब्रह्म ह देवेभ्यो विजिग्ये’ विजिग्ये - विजयी हुए, जीत गये। देवेभ्यो - देवताओं की ओर से, उन्हें निमित्त बनाकर।  

     अंग्रेजी भाषांतरों में आपको एक शब्द मिलेगा ‘देवताओं की ओर से’, क्योंकि देव शब्द का मूलतः ही गलत भाषांतर हुआ है, देव शब्द की व्याख्या में ही गलती हो गयी है देव - भगवान -देवता - देवी।
‘ब्रह्म ह देवेभ्यो विजिग्ये, तस्य ह ब्रह्मणो विजये देवा अमहीयन्त।’

     देवताओं ने जब देखा कि विजय प्राप्त हुई तो वे अपनी विजय पर गर्वित हो गये। ब्रह्मन्‍ ने देवताओं की ओर से, उन्हें निमित्त बनाकर विजय प्राप्त की थी लेकिन विजय की घटना देख कर देवता ही गर्वित तथा उत्तेजित हो गये। वे ऐसे गर्वित तथा उत्तेजित क्यों हो गये? 

‘त ऐक्षन्तास्माकमेवायं विजयोस्माकमेवायं महिमेति’
     देवताओं को लगा कि उन्होंने विजय प्राप्त की है, यह उनकी विजय है, यह उनका स्वयं का प्रताप है, महिमा है। ब्रह्मन्‍ ने उनकी ओर से, उनके लिये विजय प्राप्त की है इस बात को वे भूल गये। ‘त ऐक्षन्तास्माकमेवायं विजयोस्माकमेवायं महिमेति’। ब्रह्मन्‍, सर्वव्यापी, सर्वज्ञ, तथा सर्वशक्तिमान होने की वजह से, ‘तद्धैषां विजज्ञौ’ तत्काल ही ब्रह्मन्‍ को ज्ञात हो गया कि मिथ्याभिमान के कारण उस विजय का श्रेय देवताओं ने अपने ऊपर ले लिया है। उनमें व्याप्त, उनमें समाये हुए ब्रह्मन्‍ को तो वे भूल ही गये हैं। उनकी ऊर्जा तथा शक्ति के स्रोत को वे भूल ही गये हैं।

     ‘प्रादुर्बभूव’ – इसलिये ब्रह्मन्‍ को व्यक्त होना जरूरी लगा। बडे ही गूढ तरीके से देवताओं के सामने ब्रह्मन्‍ ने अपनी मौजूदगी अभिव्यक्त की।

     ‘न व्यजानत किमिदं यक्षमिति’  और वह क्या है इसे देवता पहचान ही न पाये। वे जान ही न पाये। वे स्वयं के गौरव में इतने मश्गूल हो चुके थे, अपने ही घमण्ड में इतने उलझे हुए थे, सारी जीत को अपनी ही शक्ति का श्रेय माने हुए थे और वे ब्रह्मन्‍ को जान नहीं पाए। ब्रह्मन्‍ एक गूढ मौलिक सत्य - स्रोत तथा सार और जो अभिव्यक्त हुआ है - सब कुछ अपने आप में ही। उनकी ऊर्जाओं का कोई स्रोत है ऐसा उन्हें लगा ही नहीं था। उन्हें यह भी नहीं लगा था कि जो ऊर्जाएँ उनमें समायी हुई हैं वे उनकी नहीं हैं, उनके अधीन नहीं है। उन ऊर्जाओं का स्रोत, सारतत्व, प्रेरक तथा उनका निर्देशक - अदृश्य, अमूर्त है। यही वजह है कि वे उसे भूल सके।

     तद्धैषां विजज्ञौ, तेभ्योह प्रादुर्बभूव।
     तन्न व्यजानत किमिदं यक्षमिति॥३.२॥
     तेऽग्निमब्रुवन्‍, जातवेद, एतद्‍ विजानीहि किमेतद्‍ यक्षमितिः तथेति॥३.३॥
देवता अग्नि की ओर मुडते हैं
	 जब उस गूढ स्रोत ने अपने अस्तित्व का अहसास करवाया, तो देवता उसे जान न पाये, पहचान न पाये। तो अब किसे पूछा जाय ऐसा सोच कर वे अग्नि की ओर, अग्नि तत्व की ओर गये।
     ‘तेऽग्निमब्रुवन्‍’- उन्होंने अग्नि तत्व से कहा, अग्नि देवता से कहा। 
     ‘‘तेऽग्निमब्रुवन्‍, जातवेद, एतद्‍ विजानीहि किमेतद्‍ यक्षमितिः’’
     “जो हमे यह गूढ अस्तित्व महसूस हो रहा है क्या आप कृपा करके उसके बारे में पता लगाओगे, कि वह क्या है, कौन है? वह क्या है जो कि हमसे पूर्णतया स्वतंत्र है? हमने उसे पहले तो कभी देखा नहीं, कभी सुना नहीं, कभी सोचा तक नहीं और अब अचानक कुछ तो है और उसे हम जानते नहीं, पहचानते नहीं, उसे समझते नहीं, क्या आप उसका पता लगा सकते हैं?” अब आपके मन में यह सवाल उठ सकत है कि अग्नि ही क्यो? पहले अग्नितत्व को ही क्यों? वेदों के मुताबिक विश्व की उत्पत्ति तथा उत्क्रांति के सिद्धांत के बारे में आपको बता दूँ। “आत्मनः आकाश सभूतः” ईश्वरत्व से, दैवत्व से, जीवन के स्रोत से आकाश प्रकट हुआ, उभरकर आया। आकाश, रिक्तता, यह सबसे अधिक व्यापक, विस्तीर्ण, सर्वव्यापी तत्व है और ‘आकाशात्‍ वायुः, वायोर अग्निः’, आकाश से, आकाश की रिक्तता से ध्वनि, नाद तत्व निकला, उत्पन्न हुआ।

     विश्व की उत्पत्ति तथा उत्क्रांति के प्राचीन सिद्धांतों के अनुसार, सृजन का आदि कारण नाद है जिसमें अग्नितत्व अन्तर्विष्ट है, निहित है। नाद में अग्नि, अग्नि में जल तथा जल में पृथ्वि तत्व निहित है।

     “आत्मनः आकाश सभूतः, आकाशात्‍ वायुः, वायोर अग्निः, अग्निर आपः, आप्यात्‍ पृथ्विः” 
     हम इसके पूरे विस्तार में नहीं जाएँगे केवल सम्बंधित भाग को ही देखेंगे। तो आकाश के बाद अग्नि है। अग्नि सर्वत्र पहुँच सकती है। अग्नि में अनुभव करने की क्षमता है, भक्षण करने की, भस्मसात करने की क्षमता है, आत्मसात करने की क्षमता है। 
     तो सभी अग्नि देवता, जो कि सबसे शक्तिमान, करीब करीब सर्वज्ञ है, उसके पास आये और कहने लगे ‘जातवेद’ - आप सर्वज्ञ हैं, आपमें जानने की शक्ति है, जन्मतः ही जानने की शक्ति है, यह आपका विशिष्ट गुण है। क्या आप हम सब की तरफ से यह यक्ष कौन है यह मालूम कर सकते हैं? ‘यक्षम्‍’  यक्ष - याने गूढ हस्ति। ‘‘तेऽग्निमब्रुवन्‍, जातवेद, एतद्‍ विजानीहि किमेतद्‍ यक्षमितिः’’। ‘तथेति’ -  तथास्तु। अग्नि ने कहा, “ ठीक है, मैं जानने की कोशिश करूँगा।”

     ‘तदभ्यद्रवत्‍, तमभ्यवदत्‍ कोऽसीति’ 
     तम्‍ अभ्यद्रवत्‍ - अग्नितत्व उस यक्ष के पास पहुँचे। केवल अग्नि ही जा सकते है, क्योंकि जल तथा पृथ्वि तत्व अग्नि के बाद आते हैं - उनमें घनता अधिक है। लेकिन अग्नि में गितिशीलता है जो कि आकाश द्वारा अवरोधित नहीं की जा सकती है। ‘तदभ्यद्रवत्‍’  अग्नि तत्व जिसमें देखने की, आत्मसात करने की  तथा उच्चारण की अभिव्यक्ति की क्षमता है। कृपया  ध्यान से देखिये, शरीर में जब अग्नि तत्व, अग्नि, या गर्मी  हो तभी बोलना संभव है। समझना, अनुभव करना, शब्दों द्वारा अभिव्यक्ति, आँखों से देख पाना तभी तक संभव है जब तक देह में अग्नितत्व है। तो अग्नि उस यक्ष के पास पहुँचे। यक्ष ने  कहा - ‘तमभ्यवदत्‍’ कौन हो तुम? उस यक्ष ने अग्नि देवता से पूछा, “ कौन हो तुम?”

     तदभ्यद्रवत्‍, तदभ्यवदत्‍ कोऽसीति, अग्निर्वा अहम्स्मीत्य ब्रवीज्जातवेदा वा अहमस्मीति॥३.४॥

     अग्नि को यह जान कर अत्यंत अश्चर्य हुआ कि उस यक्ष को अग्नि कौन है यह मालूम नहीं था और उसने पहचाना भी नहीं। फिर गुरूर के साथ ‘अग्निः अब्रवीत’  अग्निदेव बोले, “मैं अग्नि हूँ, क्या आप मुझे जानते नहीं? मैं सर्वव्यापी हूँ, मुझ में उष्णता है, मुझ में प्रकाश है, और आप मुझे नहीं जानते? यह आश्चर्य नहीं कि हम आपको नहीं जानते लेकिन आपने तो हमें जानना चाहिये।” ‘जातवेदा वा अहमस्मीति’  अग्नि तत्व, अग्नि देवता को पहचाना नहीं तो उसे ठेस पहुँची। इसलिये उसने कहा, “मैं जातवेद हूँ, सर्वज्ञ हूँ, सर्वव्यापी तत्व हूँ।” “अच्छा,” उस गूढ अस्तित्व ने कहा और फिर पूछा, “त्वयी किं वीर्य” आपके पास क्या शक्तियाँ हैं? आपमे इतना आत्मविश्वास है, आप कहते हैं मैं अग्नि हूँ, मैं जातवेद हूँ आपके पास क्या शक्तियाँ हैं?”
     तस्मिँस्त्वयि किं वीर्यमित्यपीद ‍
     सर्वं दहेय यदिदं पृथिव्यामिति॥३.५॥
     
 “जो भी कुछ इस धरती पर है उसे मैं भस्म कर सकता हूँ, खा सकता हूँ, पचा सकता हूँ। ‘सर्वं दहेय यदिदं पृथिव्यामिति’ जो कुछ भी है मैं उसे जला सकता हूँ, आलोकित कर सकता हूँ, मैं भक्षण कर सकता हूँ।” इसप्रकार अग्नि अत्यंत आत्मविश्वास से अपनी ही शक्तियों का वर्णन करते गये।
यक्ष के सन्मुख अग्नि शक्तिहीन ठहरे
     ‘तस्मै तृण निदधाव’ उस गूढ अस्तित्व ने, यक्षने अत्यंत कोमलता से एक घाँस का पत्ती अग्नि के सम्मुख रखी और कहा, ‘तस्मै तृणं निधदावेदत्‍ दहेति’  “क्या आप इसे जला देंगे? इसे राख कर देंगे?”
     ‘‘तदुपप्रेयाय सर्वजवेन तन्न शशाक दग्धुं”
     अग्नि देव अपनी पूरी शक्ति के साथ उस घाँस की पत्ति के ओर गये लेकिन दुर्भाग्यवश वे उसे जला न सके। उस घाँस के पत्ते को अग्निदेव छू न सके, जला न सके उसकी राख न बना सके! ‘न शशाक दग्धुं।’ 
‘‘तत एव निववृते”  एक घाँस के पत्ते को भी जला नही पाये, उसे भस्मसात नहीं कर पाये इस दर्पमर्दन से ठेंस पहुँचे हुए अग्नि देव निवृत्त होकर वापस लौट आये। ‘अहं न शशाक’ – अपनी दुखभरी कहानी बताते हैं और कहते हैं, “मैं उस यक्ष को पहचान न पाया। वह निगूढ अस्तित्व क्या है यह मैं जान नहीं पाया।” 
तस्मै तृणं निदधावेतद्‍ दहेति, तदुपप्रेयाय सर्वजवेन तन्न शशाक दग्धुं, स तत एव निववृते, नैतदशकं विज्ञातुं यदेतद्‍ यक्षमिति॥३.६॥
( इतने मन्त्र आज प्रातःकाल के लिये काफी हैं। कल हम दूसरे देवताओं के प्रयासों को देखेंगे।) 
कहानी द्वारा उसी सत्य का प्रतिपादन
	अब आप इस कहानी का संबंध हमारे योगाभ्यास से, हमारे ध्यान के अभ्यास से, हमारे जीवन से कैसे लगाएँगे, क्योंकि उपनिषदों में आनेवाली कहानियाँ कुछ विशेष मुद्दों को समझाने के लिये होती हैं। जैसा कि हमने दूसरे खण्ड में कल देखा कि ऋषि अपने शिष्यों को लगभग उदात्तता की चोंटीतक ले गये ‘अमृता भवन्ति’ – अमृतत्व पा जाते हैं। उनके संवाद का वह उच्चतम्‍ बिंदु रहा होगा और ऋषि ने देखा होगा कि शिष्य चकित हो गये हैं, अवाक्‍ हो गये हैं। अब ऋषि ब्रह्मन्‍ के बारे में वही सब, उसकी गूढता, अजेयता, अगम्यता बताने हेतु एक कहानी बताते हैं। वे वही बात रूपकात्मक शैली में संकेतों के माध्यम से बताते हैं।
      हमारी आँखों मे देखने हेतु ऊर्जा है और जो भी हम देखते हैं उसके भरोसे ही हम रोज की जिंदगी जीते हैं। जो हमारी आँखों से देखा जा सकता है, या कानों से, नाक से, मन से ग्रहण किया जाता है केवल उसीका अस्तित्व है ऐसा विश्वास करने के लिये हम प्रवृत्त हो जाते हैं। अगर हमारे इंद्रिय किसी चीज के अस्तित्व के बारे में सबूत नहीं देते हैं तो हमारे अहंभाव से हम कहने के लिये तैयार हो जाते हैं कि उसका अस्तित्व ही नहीं है। कृपया इसे ध्यान से देखिये। दृष्टि से, श्रवण से, घ्राण से, स्पर्श से, सोच विचार से जो हम समझ पाते देख पाते हैं, ये सभी जो  ज्ञानेंद्रियाँ हैं, बाह्य तथा अंतर - इंद्रिय हैं, उनमें अग्नि, जल, वायु इ. तत्वों की ऊर्जा समायी हुई है। हम सूँघ पाते हैं क्योंकि हममें पृथ्वी है, हम सुन पाते हैं क्योंकि हममें आकाश है, सुनना यह आकाश की शक्ति है, सूँघना यह पृथ्वी की शक्ति है; सोचने की, विचार करने की, धारण करने की, कल्पना करने की, चिंतन करने की सभी ऊर्जाएँ - ब्रह्मन्‍, चैतन्य, प्रज्ञा - की सर्वोत्तम ऊर्जा की वजह से, मस्तिष्क में भरी पडी हैं। बुद्धिमत्ता तो प्रज्ञा का प्रतिबिंब भर है। तो हम भूल जाते हैं कि हमारा सुनना, सूँघना, जानना, सोचना, बोलना इ. सभी हममें व्याप्त उस प्रधान ऊर्जा की वजह से है।
     वे सभी ऊर्जाएँ हमारे शरीर में कार्यरत हैं लेकिन हमारा उनपर स्वामित्व नहीं हैं। हम उनके मालिक नहीं हैं, निर्देशक नहीं हैं, हम उनके प्रेरक नहीं हैं। हम उनके उपभोक्ता हैं और जो भी उन ऊर्जाओं के उपयोग का फलित होता है वह हमारा कर्तुत्व नहीं - हमारी कमाई या उपलब्धि नहीं। यह तो देह के अंदर की तथा बाहर की ऊर्जाओं की पारस्परिक क्रिया है इसलिये यह तो स्वयं जीवन की ही महिमा है, प्रतिष्ठा है हमारी उपलब्धि नहीं, हमारी जायदाद नहीं, हमारा अधिकार नहीं। किंतु यह तो जीवन की महिमा है जो हमारे जरिये अभिव्यक्त हुई है, प्रकट हुई है। जयजयकार हो जीवन की महिमा का! लेकिन हमें तो लगता है कि यह हमारी महिमा है, हमारा ही प्रताप है। फिर हमे लगता है जो दिखाई नहीं देता उसका अस्तित्व ही नहीं है, जो सुनाई नहीं देता वह है ही नहीं, जहाँ शब्द नहीं पहुँच सकते, जिसका शब्दांकन नहीं हो सकता उसका अस्तित्व ही नहीं है। तो इसतरह ऋषि अपने शिष्य को मूलभूत सत्य बताने की कोशिश कर रहे हैं कि ‘तुम और तुम्हारे देव देवता जो तुम्हारे भीतर हैं, तुम और तुम्हारे देवता जो तुम्हारे बाहर हैं और जो जीवन उनके द्वारा प्रकट हो रहा है, जो शक्ति उनके द्वारा प्रकट हो रही है  उसके स्रोत वे नहीं हैं। जीवन, आलोक, ऊर्जा, शक्ति, प्रज्ञा - यह सब दरसल ब्रह्मन्‍ में - जो कि समग्र अस्तित्व का अनोखा स्रोत है - उसीमें निहित हैं। 
     हम उस संस्काररहित की संस्कारित अभिव्यक्ति हैं 
     हाँलाकि वह तुम्हारी इंद्रियाँ तथा ऐंद्रीय ऊर्जा की, मस्तिष्क तथा चेतना की ऊर्जाओं की पहुँच के परे है, उसका अस्तित्व निश्चित है और उसीके अस्तित्व की बदौलत आप क्रियाकलाप कर सकते हैं। तुम उस संस्काररहित वास्तव की संस्कारित अभिव्यक्ति हो।’ चलो ठीक है, हमारे शरीर के भीतर की संस्कारित ऊर्जाओं के बारे में हमने देखा किंतु बाहर सारे विश्व में जो ऊर्जाएँ भरी हुई हैं उनके बारे में क्या? अगर आप मेरे साथ थोडा सबूरी के साथ रहेंगे तो मैं एक बात की ओर आपका ध्यान दिलाना चाहूँगी। पिछले सौ, दोसौ वर्षों से मानव जाति विश्व में समायी हुई ऊर्जाओं का अन्वेषण करने में, उनको अपने अधिकार में लेने में, उन्हें विशिष्ट दिशा देने में, उनका विनियोग करने में व्यस्त है। अगर उन्हे समन्वय की अभिव्यक्ति के लिये, इस धरा पर बसनेवाली प्रजातियों में समन्वय प्रस्थापित करने हेतु विशेष दिशा दी गयी तो कोई हर्जा नहीं है। लेकिन मानव जाति ने सब ऊर्जाओं को अपने अधिकार में लेने की कोशिश की और कुछ हद तक उनपर विजय भी पा ली। हम आज गहरे समंदर में गोते लगाते हैं, और वहाँ रहने तक की कोशिश में हैं, वहाँ अनुसंधान भी चल रहा है। हम आज पृथ्वी की कक्षा के बाहर भी जा रहे हैं और सारे सौर-मंडल की खोज कर रहे हैं। पूरे विश्व में कितने सौर-मण्डल हैं यह भी खोज रहे हैं, चंद्रमा पर, मंगल ग्रह पर, क्या हो रहा है, पृथ्वी का उनसे कैसे संबंध प्रस्थापित कर सकता हैं, इ.। हम सौर-ऊर्जा, चंद्र-ऊर्जा, ऊष्मीय-ऊर्जा का उपयोग करना चाहते हैं। 
     और इन सब ऊर्जाओं की शक्ति का श्रेय हम हमारे ऊपर ले लेते हैं।
     अब वे सब ऊर्जाएँ किस हद तक सही तरीके से उपयोग में लाई गई हैं और कितनी गैर तरीके से किसी के फायदे के लिये और किसी और के विनाश के लिये उपयोग में लाई गयी हैं, प्रताडित की गयी है, यह सब एक खुला रहस्य है। यह हमारे अभ्यास का विषय नहीं है। लेकिन विश्व में जो अंतर्निहित ऊर्जाएँ हमारे लिये प्रस्तुत हैं उनके साथ पारस्परिक क्रिया की दिशा - अवकाश तथा मानव, पृथ्वी तथा मानव जाति, सौर-मण्डल तथा मानव जाति के - संबंधों की गूढता के तथा समन्वय के अनावरण हेतु, पारस्परिकता, परस्पर कर्तव्य तथा एकरूपता के लिये होना अपेक्षित है। 
     वेद तथा उपनिषदों के अनुसार जीवन एक मूलभूत चेतन समग्रता है। यह अखंड, अविभाज्य है। यह एक मूलभूत चेतन समग्रता है जिसमें ‘हम हैं’ और मानव जाति वैश्विक शक्तियों की अभिव्यक्ति में, समन्वय के सुरीले गान तथा सहचारिता के गूढ को व्यक्त करने में, अपनी स्वतंत्र पहचान को कायम रखते हुए सहयोग दे सकती है। क्या आप समझ पा रहे हैं कि जो कहानी ऋषि ने शिष्य को बतलाई है वह कोई केवल विश्वास दिलाने के लिये कही गयी कहानी नहीं है। मानव अपने आप में क्या कर लेता है यह इस प्रतीकात्मक कहानी द्वारा बताया गया है। 
     अगर यह मुद्दा स्पष्ट हो गया हो तो आज के प्रातःकालीन सत्र का अंतिम भाग देखते हैं।
     उपनिषद कहता है कि हममें सबसे पहले इतना तो विनय होना चाहिये कि हम ये जाने कि हममे समाई हुई ये जो ऊर्जाएँ हैं जैसे - दृष्टि, जानने की बुद्धिमत्ता, समझ सीमित है और हमारे मानवीय तौर तरीकों के कारण संस्कारित हैं। यह मानवता मानव शरीर एक बहुत सुंदर संस्करिता है, उसकी जटिलता उसका सौंदर्य, यह तो दिव्यत्व को अभिव्यक्त होने का साधन है। ऊर्जाओं के साथ कितना सहजता से व्यक्त होता है। अन्य प्रजातियों में ऊर्जाएँ हैं लेकिन  व्यक्त होने की शक्ति, बातचीत करना, भाषाएँ निर्माण करना, संगीत, कलाएँ, ललित कलाएँ इ. मानव जाति को ही प्रदान की गई है। 
     तो मानवता, मानव शरीर - ऊर्जा के लिये, एक अत्यंत सहजता से व्यक्त होने का साधन है। मानव शरीर उस ऊर्जा के हर पहलू से अभिव्यक्त होने के लिये, दिव्यत्व के सारतत्व के अनावरण हेतु अत्यंत शानदार तथा अनुकूल साधन है। हमें तो अभी मानव बनना सीखना है। हमें आपस में एकदूसरे से इन्सान की तरह संबंध रखना सीखना है। हममे समायी हुई हमारी ही अंतरंगीय ऊर्जाओं को अतिभोग की ओर विकृत किये बिना, उपभोग के अथवा दमन तथा नियंत्रण के पंथद्वारा उन्हें विकृत किये बगैर उनसे संबंध रखना भी हमें अभी सीखना है। हमें काफी कुछ सीखना है। जीने से मतलब है सीखना!
     तो हमारे किसी भी इंद्रिय द्वारा या सभी इंद्रियों के एकत्रीकरण द्वारा जो भी कुछ जाना गया है वहीं तक जीवन या जीवन की समग्रता सीमित नहीं है। जो भी शब्द पहले बोले गये हों या आज बोले जा रहे हों, उन शब्दों तक ही सीमित नहीं है। समग्रता की तुलना शास्त्रों से, वेद उपनिषद्‍ या जो भी आपके धम्मपद, बाइबल, कुरान-ए-शरीफ, जेन्दावेस्ता इ. हैं उनसे भी नही कर सकते। अगर सभी शास्त्रों को इकठ्ठा करें और उसमें जो बताया गया है या जो वर्णन है या जो परिभाषा की गयी है इस सबको एक ओर रखें और ‘जिसका’ वर्णन किया गया है उसे दूसरी ओर तो ‘जिसका’ वर्णन या परिभाषा की गयी है उसके प्रति न्याय नहीं हो सकता। तो अब हमें सत्य या वास्तव के स्वतन्त्र अस्तित्व का एहसास होना जरूरी है। वह हमारी समझ के तथा  शब्दांकन के परे है, उससे स्वतन्त्र है।
     वह हर अभिव्यक्ति में स्पंदित हो रही है, धडक रही है। तो केवल अग्नि देवता ही ब्रह्मन्‍ को उस गूढ अस्तित्व को पहचान नहीं पायी - हमारे भीतर भी जिसकी मौजूदगी का हम अहसास करते हैं - उसको समझ नहीं पायी ऐसा नहीं है। हम बात करते समय अपने अहंकार की ओर - ‘मैं’ की ओर - निर्देशित करते हैं जो की हमारे सभी मनोदैहिक क्रियाओं का मुखिया, मॉनिटर  होता है। यह होते हुए भी आप अच्छी तरह से जानते हैं कि इस ‘मैं’ पीछे कोई ऐसा एक अस्तित्व है जो कि सभी बोध का, अनुभूति का, हमारे सभी क्रियाकलापों का साक्षी है, जो भी हम करते हैं, हम सोचते हैं, विचार करते हैं, बोलते हैं या जो नहीं बोलते हैं सबका साक्षी बना हुआ है। तो उस अस्तित्व का अहसास हमें प्रेम के लम्हों में, शांति के क्षणों में, जब कोई असीम दुःख अचानक ही हमारे जीवन में आता है तब होता है। लेकिन हम ‘उसे’ भूल जाते हैं और हमे अभिमान हो जाता है कि यह मैंने किया है, मैंने हाँसिल किया है, मैं जानती हूँ, मैं अनुभव करती हूँ इ.। मित्रों, केनोपनिषद्‍ तथा अन्य उपनिषदों की शिक्षा जिस ओर निर्देशित करती है तथा हमें जो देखने में मदद करती है वह यह है कि - अपनी ओर ज्ञाता-भाव लिये बगैर हमारे जरिये ज्ञान को बहने देना - इसीमें जीवनानंद, जीवन का लुत्फ तथा जीवन का सौंदर्य है। 
     आपके अस्तित्व के तह के आधार पर से कर्मों को बहने दिया जाय जैसे नदी के तह पर से पानी बहता है नदी बहती है। सभी कर्म - ज्ञानेंद्रियों के, मस्तिष्क के तथा संस्कारित चेतना के माध्यम से बहने दिये जाय। सोचने तथा अनुभव करनेवाले की निर्मिती किये बिना, स्वयं पर ‘सोचने वाले’ का आरोपण किए बगैर आपके माध्यम से कर्म बहने दीजिये। 
     
  


	  

